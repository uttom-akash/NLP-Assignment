২৪ ঘণ্টায় করোনায় শনাক্ত বাড়ল ২০০।
দেশে গত ২৪ ঘণ্টায় (রোববার সকাল ৮টা থেকে সোমবার সকাল ৮টা পর্যন্ত) করোনাভাইরাসে সংক্রমিত আরও ৮ জনের মৃত্যু হয়েছে।
 একই সময় করোনায় সংক্রমিত ৫৮৫ জন শনাক্ত হয়েছেন।
 গতকালের তুলনায় আজ রোগী বেড়েছে ২০০ জন।
 বেড়েছে শনাক্তের হারও।
আজ সোমবার স্বাস্থ্য অধিদপ্তরের নিয়মিত সংবাদ বিজ্ঞপ্তিতে এ কথা জানানো হয়েছে।
এখন পর্যন্ত দেশে মোট ৫ লাখ ৪৬ হাজার ৮০১ জনের করোনার সংক্রমণ শনাক্ত হয়েছে।
 তাঁদের মধ্যে ৮ হাজার ৪১৬ জনের মৃত্যু হয়েছে।
 আর সুস্থ হয়েছেন ৪ লাখ ৯৭ হাজার ৭৯৭ জন।
গত ২৪ ঘণ্টায় ১৩ হাজার ৫৭০ জনের নমুনা পরীক্ষা করা হয়েছে।
 নমুনা পরীক্ষা বিবেচনায় রোগী শনাক্তের হার ৪ দশমিক ৩১ শতাংশ।
 গতকাল শনাক্তের হার ছিল ২ দশমিক ৮৭ শতাংশ।
 গতকাল শনাক্ত হয়েছিলেন ৩৮৫ জন।
গত ২৪ ঘণ্টায় যে ৮ জন মারা গেছেন তাঁদের মধ্যে ৪ জন নারী ও ৪ জন পুরুষ।
 সবাই মারা গেছেন হাসপাতালে।
২০১৯ সালের শেষ দিকে চীনের উহানে প্রথম করোনাভাইরাসের সংক্রমণ ধরা পড়ে।
 গত বছরের ৮ মার্চ দেশে প্রথম করোনা রোগী শনাক্তের ঘোষণা আসে।
 দেশে প্রথম করোনায় সংক্রমিত ব্যক্তির মৃত্যুর ঘোষণা আসে ১৮ মার্চ।
দেশে সংক্রমণ শুরুর দিকে রোগী শনাক্তের হার কম ছিল।
 গত মে মাসের মাঝামাঝি থেকে সংক্রমণ বাড়তে শুরু করে।
 মে মাসের শেষ সপ্তাহ থেকে আগস্টের তৃতীয় সপ্তাহ পর্যন্ত রোগী শনাক্তের হার ২০ শতাংশের ওপরে ছিল।
 এরপর থেকে নতুন রোগীর পাশাপাশি শনাক্তের হারও কমতে শুরু করেছিল।
 মাস দু-এক সংক্রমণ নিম্নমুখী থাকার পর গত নভেম্বরের শুরুর দিক থেকে নতুন রোগী ও শনাক্তের হারে ঊর্ধ্বমুখী প্রবণতা শুরু হয়।
 তবে ডিসেম্বর থেকে সংক্রমণ আবার কমতে শুরু করে, যা এখনো নিম্নমুখী।
করোনা মহামারি নিয়ন্ত্রণের লক্ষ্যে গত ২৭ জানুয়ারি দেশে টিকাদান কর্মসূচির উদ্বোধন করা হয়।
 এদিন গণভবন থেকে প্রধানমন্ত্রী শেখ হাসিনা ভার্চ্যুয়ালি টিকাদান কর্মসূচির উদ্বোধন করেন।
 ৭ ফেব্রুয়ারি থেকে দেশে গণটিকাদান কর্মসূচি শুরু হয়।
মাস্ক কীভাবে করোনার প্রকোপ কমায়?
মাস্কের সুফল সবাই পাবেন।
 ভিড়ের মধ্যে চলাফেরায় অন্যরা তো পাবেনই, আমি নিজেও বাড়তি কিছু সুফল পাব।
 এ বিষয়ে গবেষণায় কিছু নতুন দিক উন্মোচিত হয়েছে।
 মেডিকেল নিউজ টু-ডের নিউজ লেটারে (২০ ফেব্রুয়ারি ২০২১) টিমোথি হুজারের একটি তথ্যবহুল লেখায় বিস্তৃত ব্যাখ্যা ছাপা হয়েছে।
 বায়োফিজিক্যাল জার্নালে গবেষকদের লেখায় মাস্কের গুরুত্ব বিশেষ স্থান পেয়েছে।
বলা হয়, বাইরে ও জনবহুল এলাকায় সবাইকে অবশ্যই মাস্ক পরতে হবে।
 কিন্তু কেন?
 মাস্কের এত গুরুত্ব কেন?
 আমরা এর আগে এই কলামে এ সম্পর্কে লিখেছি, মুখে মাস্ক থাকলে নিজের সুরক্ষা মোটামুটি হবে, কিন্তু এর পাশাপাশি চারপাশের মানুষও সুরক্ষা পাবে।
 কারণ, আমি যদি করোনায় আক্রান্ত হয়ে থাকি এবং এর লক্ষণ না থাকে, তাহলে বাইরে চলাফেরায় মুখে মাস্ক থাকলে আমার হাঁচি-কাশির সঙ্গে করোনাভাইরাসবাহী ড্রপলেটগুলো মুখের বাইরে বেশি দূর যেতে পারবে না।
 হয়তো দুই-চার ইঞ্চি দূরে গিয়েই মাটিতে পড়ে যাবে।
 এভাবে অন্যদের করোনায় আক্রান্ত হওয়ার আশঙ্কা কমবে।
 এখন নতুন গবেষণায় দেখা গেছে, অন্যরা তো কিছু সুরক্ষা পাবেই, কিন্তু নিজেও অনেক সুরক্ষা পাব।
 কারণ, মাস্ক পরিহিত অবস্থায় আমাদের শ্বাস-প্রশ্বাস মাস্কের ভেতরের বাতাসের আর্দ্রতা বাড়ায়।
 এর ফলে করোনাভাইরাসের ক্ষতি সাধনের সক্ষমতা কমে।
 ফলে করোনায় আক্রান্ত হলেও এর তীব্রতা কমে যায়।
 এটা মাস্ক পরার একটি উল্লেখযোগ্য সুবিধা।
গবেষকেরা দেখেছেন, মাস্কের কারণে কম ভাইরাস শ্বাসতন্ত্রে ঢুকতে পারে।
 এর ফলে করোনার তীব্রতা কম হয়।
 অবশ্য অনেক গবেষক এই ব্যাখ্যার সঙ্গে একমত নন।
 বিতর্ক আছে।
তবে সাম্প্রতিক গবেষণায় বলা হয়েছে, ঠান্ডা আবহাওয়ায় অনেক সময় শ্বাসতন্ত্রের ভেতরের অংশ শুষ্ক হয়ে যায়।
 এ সময় মাস্কের ভেতরের আর্দ্র বাতাস প্রশ্বাসকে আর্দ্র করে।
 এই আর্দ্রতা শ্বাসনালিকেও আর্দ্র করে।
 এই প্রক্রিয়া ভাইরাস সংক্রমণ রোধে সহায়ক।
দেখা গেছে, কাপড়ের মাস্ক এ ক্ষেত্রে ভালো ফল দেয়।
 তবে দেখতে হবে, কাপড়ের মাস্ক যেন মুখের ত্বকের সঙ্গে ভালোভাবে মিশে থাকে।
 আবার সে কারণে যেন ত্বকের ক্ষতি না হয়, সে ব্যবস্থাও থাকতে হবে।
 এন-৯৫ ধরনের মাস্ক সেদিক থেকে ভালো।
টিকা নেওয়ার পরও কেন মাস্ক?
এখন দেশে টিকার প্রথম ডোজ চলছে।
 কিন্তু এ রকম ধারণা যেন না হয় যে টিকা নেওয়ার পর মাস্কের দরকার নেই।
 এটা ভুল চিন্তা।
 কারণ, টিকার সুফল পেতে বেশ কিছু সময় লাগে।
 অন্যদিকে টিকা নেওয়ার পরও প্রশ্বাসের সঙ্গে আমি ভাইরাসে আক্রান্ত হতে পারি।
 এর ফলে হয়তো আমার করোনা হবে না, কিন্তু কিছু সময় পর্যন্ত আমার নিশ্বাসের সঙ্গে ভাইরাস ছড়াতে পারে।
 তাই টিকার পরও বেশ কিছু সময় পর্যন্ত মাস্ক পরে চলা দরকার।
সতর্কতা অব্যাহত রাখতে হবে।
দেশে হার্ড ইমিউনিটি অর্জন করার জন্য অন্তত ১০ কোটি মানুষকে টিকা নিতে হবে।
 এটা সময়সাপেক্ষ।
 আবার এই সময়ে বাইরের দেশ থেকে প্রবাসী বা বিদেশিরা আসবেন।
 তাঁদের টিকা গ্রহণ নিশ্চিত করতে হবে।
 তাই খুব শিগগির একেবারে স্বাভাবিক অবস্থায় যাওয়া সম্ভব নয়।
 কাজকর্ম চলবে।
 কিন্তু হাত ধোয়া, মাস্ক পরা প্রভৃতি স্বাস্থ্যবিধি মেনে চলাও অব্যাহত রাখতে হবে।
 এটা আমাদের স্বাভাবিক জীবনযাপন প্রণালির মধ্যে অন্তর্ভুক্ত করে নিতে পারলেই কেবল আমরা করোনাভাইরাস আবার ছড়িয়ে পড়ার আশঙ্কা কমিয়ে আনতে পারব।
করোনায় আরও ৮ জনের মৃত্যু।
দেশে গত ২৪ ঘণ্টায় (শনিবার সকাল আটটা থেকে রোববার সকাল আটটা পর্যন্ত) করোনাভাইরাসে সংক্রমিত আরও আট জনের মৃত্যু হয়েছে।
 একই সময় করোনায় সংক্রমিত ৩৮৫ জন শনাক্ত হয়েছেন।
আজ রোববার স্বাস্থ্য অধিদপ্তরের নিয়মিত সংবাদ বিজ্ঞপ্তিতে এ কথা জানানো হয়েছে।
এখন পর্যন্ত দেশে মোট ৫ লাখ ৪৬ হাজার ২১৬ জনের করোনার সংক্রমণ শনাক্ত হয়েছে।
 তার মধ্যে ৮ হাজার ৪০৮ জনের মৃত্যু হয়েছে।
 আর সুস্থ হয়েছেন ৪ লাখ ৯৬ হাজার ৯২৪ জন।
গত ২৪ ঘণ্টায় ১৩ হাজার ৪১১ জনের নমুনা পরীক্ষা করা হয়েছে।
 নমুনা পরীক্ষা বিবেচনায় রোগী শনাক্তের হার ২ দশমিক ৮৭ শতাংশ।
২০১৯ সালের শেষ দিকে চীনের উহানে প্রথম করোনাভাইরাসের সংক্রমণ ধরা পড়ে।
 গত বছরের ৮ মার্চ দেশে প্রথম করোনা রোগী শনাক্তের ঘোষণা আসে।
 দেশে প্রথম করোনায় সংক্রমিত ব্যক্তির মৃত্যুর ঘোষণা আসে ১৮ মার্চ।
দেশে সংক্রমণ শুরুর দিকে রোগী শনাক্তের হার কম ছিল।
 গত মে মাসের মাঝামাঝি থেকে সংক্রমণ বাড়তে শুরু করে।
 মে মাসের শেষ সপ্তাহ থেকে আগস্টের তৃতীয় সপ্তাহ পর্যন্ত রোগী শনাক্তের হার ২০ শতাংশের ওপরে ছিল।
 এরপর থেকে নতুন রোগীর পাশাপাশি শনাক্তের হারও কমতে শুরু করেছিল।
 মাস দুয়েক সংক্রমণ নিম্নমুখী থাকার পর গত নভেম্বরের শুরুর দিক থেকে নতুন রোগী ও শনাক্তের হারে ঊর্ধ্বমুখী প্রবণতা শুরু হয়।
 তবে ডিসেম্বর থেকে সংক্রমণ আবার কমতে শুরু করে।
 এখনো সংক্রমণ নিম্নমুখী।
করোনা মহামারি নিয়ন্ত্রণের লক্ষ্যে গত ২৭ জানুয়ারি দেশে টিকাদান কর্মসূচির উদ্বোধন করা হয়।
 এদিন গণভবন থেকে প্রধানমন্ত্রী শেখ হাসিনা ভার্চ্যুয়ালি টিকাদান কর্মসূচির উদ্বোধন করেন।
 ৭ ফেব্রুয়ারি থেকে দেশে গণটিকাদান কর্মসূচি শুরু হয়।
ব্রাজিলে লকডাউন ঘোষণা নিয়ে মুখোমুখি প্রেসিডেন্ট ও গভর্নর।
ব্রাজিলে হু হু করে বাড়ছে করোনাভাইরাসে আক্রান্ত রোগীর সংখ্যা, বাড়ছে মৃত্যুর সংখ্যাও।
 গত সপ্তাহে দেশটিতে সর্বোচ্চ মৃত্যুর রেকর্ড হয়েছে।
 অবস্থা সামলাতে হিমশিম খাচ্ছে স্থানীয় প্রশাসন ও হাসপাতালগুলো।
 বিভিন্ন রাজ্যের গভর্নররা করোনা ঠেকাতে লকডাউনকেই অন্যতম উপায় হিসেবে বেছে নিয়েছেন।
 কিন্তু লকডাউনের বিপক্ষে অবস্থান নিয়েছেন ব্রাজিলের ডানপন্থী প্রেসিডেন্ট বোলসোনারো।
 যেসব রাজ্য লকডাউন দিচ্ছে তাদেরকে কেন্দ্রীয় সরকারের দেওয়া জরুরি মহামারি সহায়তা বন্ধের হুমকিও দিয়েছেন প্রেসিডেন্ট।
আন্তর্জাতিক বার্তা সংস্থা রয়টার্সের প্রতিবেদনে বলা হয়, এর মধ্যেই ব্রাজিলের রাজধানী ব্রাসিলায় স্থানীয় সময় গতকাল শুক্রবার কঠোর লকডাউনের ঘোষণা দিয়েছেন সেখানকার গভর্নর ইবানেইস রোকা।
 তবে দোকান, ফার্মেসি, গ্যাস স্টেশন, চার্চ ও অন্ত্যেষ্টিক্রিয়ার কার্যক্রমের মতো জরুরি সেবাদানকারী প্রতিষ্ঠানগুলো এই লকডাউনের বাইরে থাকবে।
 রেস্তোরাঁ, পানশালা, বিনোদনের জায়গাগুলো বন্ধ থাকবে।
স্থানীয় সময় আগামীকাল রোববার সকাল থেকে লকডাউন কার্যকর হবে বলে ঘোষণায় বলা হয়।
দক্ষিণ আমেরিকার দেশ ব্রাজিল করোনাভাইরাসে আক্রান্ত রোগীর মৃতের সংখ্যার দিক থেকে বিশ্বে দ্বিতীয়।
 ব্রাজিলের স্বাস্থ্য অধিদপ্তরের বরাত দিয়ে রয়টার্স বলছে, দেশটিতে এখন পর্যন্ত ২ লাখ ৫২ হাজার ৮৩৫ জন করোনা রোগীর মৃত্যু হয়েছে।
 মহামারি শুরু হওয়ার পর ব্রাজিলে এখন পর্যন্ত ১ কোটি ৪ লাখ ৫৫ হাজার ৬৩০ জন করোনাভাইরাসে আক্রান্ত রোগী শনাক্ত হয়েছে।
 আক্রান্তের দিক থেকে ব্রাজিল বিশ্বে ৩ নম্বরে আছে।
রয়টার্সের প্রতিবেদনে বলা হয়, ক্রমবর্ধমান কোভিড-১৯ প্রতিরোধে ব্রাসিলায় লকডাউন দেওয়া হয়েছে।
 দেশটির তৃতীয় বৃহত্তম শহর ব্রাসিলায় হাসপাতালগুলোর ৮০ শতাংশ নিবিড় পরিচর্যা কেন্দ্রে রোগী ভর্তি আছেন।
 দেশটির বেশ কিছু শহরে করোনাভাইরাসে আক্রান্ত রোগীর সেবা দিতে হিমশিম খাচ্ছে হাসপাতালগুলো।
 এই অবস্থা থেকে উত্তরণের জন্য সেসব এলাকায় লকডাউন জারি হয়েছে আগে থেকেই।
 অনেক এলাকায় রাত্রিকালীন কারফিউ জারি করেছে স্থানীয় প্রশাসন।
এদিকে ব্রাজিলের প্রেসিডেন্ট বোলসোনারো লকডাউনের বিরোধিতা করে বলেন, গভর্নরদের লকডাউনের কারণে মানুষ চাকরি হারাচ্ছে।
 সম্প্রতি ব্রাজিলের উত্তর-পূর্বাঞ্চলে এক সফরে তিনি আরও বলেন, মানুষ এখন আর ঘরে বসে থাকতে চান না।
 মানুষ তাঁদের কাজে ফিরতে চান।
প্রেসিডেন্টের এই বক্তব্যের এক দিন আগেই ব্রাজিলে ১ হাজার ৫৪১ জন করোনাভাইরাসে আক্রান্ত রোগীর মৃত্যু হয়েছে।
 এটি ব্রাজিলে এক দিনে দ্বিতীয় সর্বোচ্চ মৃত্যুর রেকর্ড।
শুরু থেকে কোভিড-১৯–কে ‘সামান্য জ্বর’ বলে উড়িয়ে দিচ্ছেন প্রেসিডেন্ট বোলসোনারো।
 সংক্রমণ ঠেকাতে কোনোরকমের টিকা নেবেন না বলে ঘোষণা দিয়েছেন তিনি।
 সময়মতো করোনার টিকা সরবরাহে ব্যর্থ হয়ে সমালোচনার মুখে পড়েছে তাঁর সরকার।
 ব্রাজিলে এখন পর্যন্ত মোট জনসংখ্যার ৩ শতাংশ করোনার টিকা পেয়েছেন।